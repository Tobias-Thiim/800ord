<section data-category="teknik">
    <h2>Kølemaskinen og varmepumpen: En introduktion</h2>
    <h4>Nøgleord: Teknik | Antal ord: 790</h4>
    <h4>Jacob Østergaard Pedersen | 30-11-2024</h4>
    <p>Lad mig starte med en disclaimer: jeg er i skrivende stund i færd med at nærme mig titlen som civilingeniør indenfor mekanik, hvor jeg af umiddelbart uransagelige årsager har dedikeret det meste af mit studie til termodynamikkens verden og herunder særligt kølemaskiner og varmepumper. Derfor ser jeg ind i en fremtid, hvor jeg forhåbentligt kommer til at spille en lille rolle i at disse teknologier/maskiner vinder større indpas i vores industrier, infrastruktur og hverdag med et grønt og mere bæredygtigt aftryk til følge.
    <p\>
    <p>
    Kølemaskiner og varmepumper er på overfladen hinandens modsætninger idet køling er endemålet for den første, mens opvarmning er den andens ditto. Det smukke—og dertil meget anvendelige—faktum er, at disse maskiner anvender samme principper, og derfor faktisk ofte er de samme. For at forstå dette, skal vi have fat i nogle af de spilleregler som os ingeniører uundgåeligt skal rette os efter: termodynamikkens hovedsætninger.
    <p\>
    <p>
    Termodynamikkens 0. lov definerer, at systemer i kontakt søger “termisk ligevægt” altså mod at opnå den samme temperatur. Derfor er det også en unaturlig og kun midlertidig tilstand, når mælk bliver kølet ned fra stuetemperatur eller fjernvarmevand opvarmes inden det når vores radiatorer. Vi skal altså gøre en indsats for at bringe disse fluider (væsker samt gasser) væk fra ligevægt med omgivelserne. 
    <p\>
    <p>    
    Termodynamikkens 1. lov definerer, at energien i et afgrænset system er konstant. Det vil sige energi hverken kan forsvinde eller opstå ud af ingenting. Dette forklarer altså hvorfor køleanlægget og varmepumpen er et og samme princip, da vi ikke blot kan nøjes med at nedkøle fluider (f.eks. mælk), men samtidig er nødsaget til at finde et nyt hjem til den frigivne varmeenergi.
    <p\>
    <p>
    Termodynamikkens 2. lov definerer, at universet går mere og mere mod uorden, hvor graden af denne angives via en størrelse kaldet “entropi”. Jeg vil fremhæve to vigtige følge af denne lidt abstrakte størrelse. Der findes ingen processer der er fuldstændig reversible dvs. at hvis energi tilføres et objekt vil energien aldrig fuldstændigt kunne tilgås igen. Stephen Fry har en skøn analogi i podcasten “Great Geap Years” som parafraseret lyder: “entropistigning er den skat vi mennesker betaler til gud, når energi overføres”. Det er mindskelsen af denne stigning af uorden, som ingeniører hver dag arbejder imod, når maskiner, systemer etc. optimeres. Næste konsekvens er at varmeenergi aldrig kan bevæge sig fra et koldt område til et varmt område. Der er altså mere orden i kolde reservoirer.
    <p\>
    <p> 
    Her vender vi så tilbage til kølemaskinerne og varmepumperne idet maskinerne synes at bryde 2. lov ved at flytte varmeenergi fra koldt til varmt. Eksempelvis kan en kølemaskine flytte varme fra køleskab til køkken eller en varmepumpe kan varme et sommerhus med kold udeluft. Hvorfor bryder dette ikke den 2. lov? Denne proces kommer med en pris: der skal anvendes elektricitet (altså eksternt energi) til at drive processen, som aldrig vil kunne rekreeres til fulde. 
    <p\>
    <p>
    I processen med at optage energi ved lave temperaturer og afgive energi ved høje temperaturer, udnyttes det at fluider (herunder væsker) har forskellige kogepunkter ved forskellige tryk. Nogle vil måske vide at vand koger ved lavere temperaturer højt oppe i bjergene idet trykket her er lavere. Dertil udnyttes det at det relativt til temperaturforøgelse (kendt som sensibel energi) kræver meget energi at omdanne fluider fra væske til gas, mens der ligeledes frigives meget energi når væske kondenseres fra gas til væske (kendt som latent energi). Dette kan opleves ved at håndsprit på huden mærkes køligt, da spritten netop optager energi fra huden, når den fordampes. 
    <p\>
    <p>
    En kølemaskine og varmepumpe har et arbejdsfluid (kølemiddel), som er mediet der faciliterer den beskrevne transport af varmeenergi. Kølemidlet opererer i maskinerne ved mindst to tryklag: et lavt og et højt. Ved lavt tryk (og lav temperatur) optager kølemidlet energi fra en eksternt fluid, der skal nedkøles, hvilket resulterer i en fordampning af kølemidlet. Via en kompressor bringes kølemidlet op i et højt tryk (og temperatur), som netop er den delproces, der forbruger elektricitet/energi. Herefter afgiver kølemidlet energi til et eksternt fluid, der skal opvarmes, hvilket resulterer i en fordampning af kølemidlet. Slutteligt nedbringes trykket, hvorefter processen kan gentage sig. 
    <p\>
    <p>    
    Varmepumpen kan lægges ind under det (efter egen vurdering) misbrugte buzzword, power-2-x, hvor x’et her skiftes med “heat” idet varmeenergi opnås kun ved hjælp af elektricitet. Derfor indgår særligt varmepumpen i de store planer om elektrificering af samfundet, hvor varmepumpen ofte kan udskifte forbrænding af fossile brændstoffer med forbrug af strøm, som jo ideelt (og på sigt) vil have oprindelse fra vedvarende energikilder. Via varmepumpen muliggøres altså en næsten direkte forbindelse mellem f.eks. de stort opsatte vindmøller til produktion af fjernvarme, mejeriprodukter osv.
    </p>
    <p>    
    Denne tekst udgør startskuddet til en artikelserie, “Det Grønne Kompas”, som fra tid til anden vil dykke med i en ny “grøn” teknologi og dets rolle i den grønne omstilling.
        
        <span class="colored-square">&#x25A0;</span>
    </p>
</section>