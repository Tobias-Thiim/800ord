<section>

    <h2>Manifest</h2>
    <p> 
        Et tænkt eksempel: Vi er på floden Styx, på vej til helvede. Det er onsdag eftermiddag, og det er næsten mørkt nu for vi er midt i november. Bilerne suser forbi på O2, på vej til helvede også. Det kan være svært at danne sig et overblik, men vi er midt på floden, tror jeg. Store mænd ror vores båd mens de råber ad os og de andre. Det er ikke til at forstå hvad de siger, men vi kan ikke undslippe deres råben, den bærer os fremad. 800 ord er ikke meget, men det er heller ikke så lidt at man skal fatte sig i korthed. Det er lige præcis nok, tror vi, til at skabe små lysglimt af klarhed, små øjeblikke hvor en flig af verden kommer til syne i et andet lys, et lysere lys, end det der kommer grønligt i bølger, fra nedenunder vores båd. I mere end en uge har vi ikke set solen, men vi er selvfølgelig også på vej mod helvede så hvad havde vi egentlig regnet med? Måske lidt mere end det her, hører jeg én der siger, hun er duknakket med hætte over hovedet, kigger på sin telefon. Og vi giver hende ret, vi vil gerne have lidt mere end det her. I 800 ord kan vi få lidt mere, lidt inspiration måske, 800 ord om EU-domstolen her, 800 om ny grøn teknologi der, 800 ords filmanmeldelse her, 800 ord om psykologiens indtog i hverdagssproget der. Små skridt, små skvulp der ikke vælter båden, men den er ikke helt den samme efter, det lover vi. Vi er et netmedie, så vi kan tilgås overalt, et netmedie hvor der ikke er langt fra tanke til handling, men alligevel er der tænkt over tingene, samtalen bærer os et sted hen vi ikke vidste vi skulle før vi gik i gang. Sådan er det, og sådan vil det være fra nu af. 800 ord er sat i søen Styx for de små øjeblikke af klarhed, der måske bliver stående, måske forsvinder i grumset fra Styx. ..

    </p>

    </section> 