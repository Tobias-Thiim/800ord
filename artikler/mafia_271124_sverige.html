<section data-category="kultur sport">
    <h2>Reportage Kjugekull</h2>
    <h4>Nøgleord: Sport, Kultur | Antal ord: 789</h4>
    <h4>Maya Fink Amit | 30-11-2024</h4>
    <p>For et par dage siden gik jeg på kastellet og længtes efter og nød samtidigt de høje træer, som de langsomt stod der og opgav at holde fast på årets blade. Jeg kunne derfor ikke sige nej til en dagstur på den svenske vestkyst, en dag i skoven, da jeg to dage senere fik muligheden. Ikke at jeg var rask nok til at tage afsted, men den pris fik jeg først lov at betale dagen efter. To sæder på bagsædet er lagt ned, Di og Liv er på forsædet. Ved min højre side gør en stor, grøn og sort crashpad mig selskab. Et udvalg af klatretilbehør er spredt rundt i den lille Hyundai, der trods rodet er en god del mere ren end jeg før har set den. I lommen i døren, et sort, crimpy klatregreb (måske endda bare en fod?), en svensknøgle på bilens gulv foran mine sko, et ophængeligt hangboard, en teleskop-klatrebørste, nogle tæpper, nogle reb. Så mangler man ikke andet end de snacks, vi stopper for at købe i ICA Nära. Vi parkerer på parkeringspladsen i skovens udkant og går mod stenen Det Gåtfulla Folket. Jeg kan ikke genkende stenen, da jeg i skrivende stund slår den op på nettet—vinklen, den er filmet i, giver den et anderledes udtryk, end jeg i går fik indtryk af. Liv får hurtigt stykket problemets bevægelser sammen og klarer først den lange travers og så mantlen ude i boulderens højre side. Imens spiser Di og jeg en frokost, og jeg nyder den grå himmel mellem fyr og eg, når jeg vender blikket opefter. I byen glemmer jeg at være udendørs. At være ude bliver, med undtagelse af et par korte solstressede uger, en transportform, tyve minutter på cykel. Men nu sidder jeg her på en sten og forsøger at fordøje min frokost hurtigt, så også jeg kan få lov at bestige en sten større end dem jeg har kunne finde hjemme i Danmark. Forhåbentlig fortager støvregnen sig, våde sten er ikke gode at klatre på. Foran dagens anden sten, Första Stenen, skifter Di sko. Mens jeg varmer op ser jeg hende forsøge sig på bevægelser, jeg ikke forventer at kunne efterligne. Min ikke-raske krop er svær at få gang i. Jeg låner et træs stamme til at holde balancen, mens jeg forsøger at vække mine benmuskler en smule. Måske et fyrretræ? Det må jeg undersøge, men min telefon ligger helt ovre i tasken, og jeg vil hellere holde fast i barken lidt endnu, end at finde den frem. Jeg rører ved stenen, der hvor kalken har malet den hvid. De første par gange kan jeg ikke engang rykke min højre hånd uden at lande tungt på madrasserne under mig. De andre siger, at jeg skal flytte min venstre fod, trykke den ned mod et diminutivt udspring i stenen, og at jeg skal bruge min venstre tommelfinger mere. Så kan jeg flytte højre hånd én gang. Men den skal videre igen, og det flyt kræver en mobilisering af mavemusklerne, jeg ikke formår. I stedet sætter jeg mig og laver endnu en klapsammen med vores indkøbte skiveskårne brød, hummus, sennep, og rucola. Vi har ikke bestik med, så jeg bruger brødet selv til at smøre med. Jeg opdager, at Liv samler en pind op, som hun bruger til at skrabe det sidste hummus ud af bøtten, da den er ved at være tom. Sådan kommer vi hver især træerne nær. Da det tidlige tusmørke bryder frem finder vi to DeWALT-lygter og to pandelamper frem, og klatrer videre. Jeg finder et nemt problem, en sten med et vidstrakt jug tværs over klippesiden i to meters højde. Min krop er endelig samarbejdsvillig (eller også er problemerne endelig lette) og i rampelyset fra lygterne klatrer jeg op. Først en gang, det er næsten værre at komme ned på stenens bagside. Lyset afslører, hvor mange dyr der vågner i skovens mørke. Anden gang jeg klatrer op gør jeg det på stenens højre side, og når at komme lidt længere til højre end forudset, så jeg må kravle ned igen og sikre mig at der er madrasser under mig hele vejen. Støvregnen fortog sig ikke, så stenene sveder og glimter afslørende i lyskeglerne. Inden vi tager hjem slår vi vejen forbi Fina Areten, et problem jeg bøvlede med sidst vi var her. Jeg vil gerne prøve det igen, nu, hvor jeg endelig føler mig varm. Vi når at lægge en enkelt madras og rette to spots mod væggen inden vi må indse: den er for våd. Både Di og jeg er klar til at tage hjem, hendes krop er på bagkant af sygdom og jeg lægger mig syg i morgen, sandsynligvis vil jeg fejle det samme som hende, ømme led og en hals ru som bark. 
        <span class="colored-square">&#x25A0;</span>
    </p>
    
</section>