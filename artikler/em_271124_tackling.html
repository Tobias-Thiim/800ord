<section data-category="sport">
    <h2>En ode til de glidende tacklere</h2>
    <h4>Nøgleord: Sport | Antal ord: 740</h4>
    <h4>Emil Mikkelsen | 27-11-2024</h4>
    <p>Dette skulle egentlig være en ode til Morten Hjulmand. Sporting Lissabons nr. 42 med den lidt ukurante fortid i Lecce, Admira Wacker og FC. København. Men efter en gennemgang af Youtubes arkiv af midtbane-strategens højdepunkter faldt jeg over et andet fænomen, som den spirende landsholdsstjerne med det flotte bølgende lyse hår mestrer - den glidende tackling, firkanten. En bevægelse som svært passer ind i bevægelsesanalysens stramme ramme, men hvis man alligevel skal gøre et forsøg, består af et glid på det ene ben (dette kan både foregå på balden og på knæet), mens det andet ben strakt til det yderste fravrister, fisker, stjæler eller blokerer bolden. Indgrebet kræver floskelfyldt kirurgisk præcision og timing. Det er en kunst!! Den vellykkede glidende tackling efterlader ofte den angribende spiller liggende på græsplanen perpleks og forurettet. Hvad skete der? Må man det? Men den perfekte glidende tackling er ganske lovlig. Fascinationen inkluderer derfor hverken flækningen eller kynisk og kalkulerede nødbremser såsom Mathias Zankas nedlægning af kroaten Ante Rebic eller Ole Gunnar Solskjærs lignende pacificering af Newcastles Rob Lee. Den inkluderer ej heller ugens ophobede frustrationer over chefens dumsmarte kommentarer og hverdagens evindelige forpligtelser kanaliseret og forløst i en flyvende tofodstackling på BK FREM&#39s bane 12 en efterårskold søndag i en Serie 4-kamp. En sådan tackling er jo med dommer-håndbogens formanende ord “hensynsløs” og foretaget med “unødig stor kraft”. End ikke Bernie Sanders&#39 glidende tackling på Novo Nordisk<sup>1</sup> eller Systembolagets på Vivino<sup>2</sup>, kan komme i betragtning til min hyldest omend jeg medgiver, at erhvervsgiganter sommetider bør tæmmes med knopperne først. Nej, det er en mere elegant og forfinet art af de glidende tacklere jeg har i tankerne. Tænk i stedet på den tyske supertanker Mats Hummels livreddende tackling på lynhurtige Kylian Mbappe eller den argentinske kriger Javier Macheranos sidste sekunds blokering af Arjen Robbens venstrefodsafslutning. 
    </p>
    <p>
    Den autoritative kilde på alverdens fodboldspilleres attributter - FC25 (hvad der for tidligere playstation-brugere naturligvis burde hedde FIFA25) - identificerer Jude Bellingham, Mapi Leon og Nicolo Barella som spillets ypperste glidende tacklere. Foruden Morten Hjulmand, vil jeg til listen tilføje Jeppe Tverskov i fint selskab med spillere som Virgil Van Dijk, Casemeiro, William Saliba og Ruben Diaz. Men ingen er selvfølgelig over legenden Il Capitano Paolo Maldini. Milaneseren, der i sin 903 kampe lange karriere hos de røde og sortstribede forkælede fodboldverden med virtuost forsvarsspil, anså selv den glidende tackling som en sidste udvej efter mangel på rettidig omhu. Et sidste desperat forsøg på at genoprette orden og rette op på fordums fejl. Pendanten til samfundsøkonomiens “lender of last ressort”, hvor de glidende tacklere, ligesom Mario Draghi, er parat til at gøre “[...] whatever it takes [...]". Og den glidende tackling kommer da heller ikke uden risiko. Foruden væskende kødsår på størrelse med pandekager risikerer man den totale ydmygelse. En uforudset skudfinte og man glider ud i pølsevognen. Et for tidligt eller sent udfald og man kan se frem til en tidlig badebillet, når man endelig er kommet på benene igen. Læg dertil, at det ifølge manden, der tidligere passede Parkens plæne, Daniel Madsen, tager 4-5 timer at udbedre den glidende tacklings ødelæggende skader.<sup>3</sup>
    </p>
    <p>
    Man kunne derfor betragte den glidende tackling som unødvendig, som en fundamental fejl. Men sådan en konstatering ville - på linje med Liverpool-tilhængeres beslutning om at forlade 2005 Champions League finalen på Atatürk Olympic ved pausestillingen 0-3<sup>4</sup> - være forhastet. Jeg betragter i stedet den glidende tackling som den ypperste forsvarspræstation. Bevares, der er da forsvarsspillere, der ligger mere ned end de står op. Men det er igen ikke dem jeg ser for min indre nethinde. De ægte glidende tacklere er på en helt anden mission. De er konfronteret med angrebspillernes overlegen fart og deres finters uforudsigelighed. Man fristes til at kalde det overmagten. Hvis feberredningen er reserveret til målmændene så lad os i stedet tildele fiberredningen til denne aktion (og lad os i samme ombæring tilføje fibersprængningen til listen over den glidende tacklings største risici). Tvunget i knæ, afklædt og sat i skak er den glidende tackling, modsvaret vi troede var umuligt. Det er som duellen mellem Luca Guadgignos Art Donaldson og Patrick Zweig - hvert umuligt slag fremtvinger det næste umulige slag. Den glidende tackling er gnisten, der antændes, når genialt angrebsspil kun kan besvares med heroisk forsvarsspil. Det derfor jeg som en anden Tashi Donaldson rejser mig fra mit fodboldskjul, når Morten Hjulmand - måske Danmarks bedste glidende tackler - med en strakt Adidas Copa afværger boldkunstnernes dødelige angreb, og udbryder “COME ON!!”. <span class="colored-square">&#x25A0;</span>
    </p>
    <h5>
        <sup>1</sup> Chor, Jakob. "Bernie Sanders i Glidende Tackling På Novo Nordisk". 
        <a href="https://www.berlingske.dk/virksomheder/bernie-sanders-i-glidende-tackling-paa-novo-nordisk">
            www.berlingske.dk
        </a> 
        (November 25, 2024).<br>
    </h5>
</section>