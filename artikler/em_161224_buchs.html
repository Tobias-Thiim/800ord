<section data-category="kultur">
    <h2>ML Buchs Bøvl</h2>
    <h4>Nøgleord: Kultur | Antal ord: 507</h4>
    <h4>Emil Mikkelsen | 16-12-2024</h4>
    <img src="billeder/em_MLBuchs.jpg" alt="Gaia"  class = "scale-to-webpage">
    <p>Knap fem måneder efter den danske komponist ML Buch, flankeret af seks velspillende guitarister, skabte et betagende øjeblik på årets Roskilde Festival skulle den internationalt anerkendte kunstner med det borgerlige navn Marie Louise Buch forsøge at tryllebinde et fransk publikum. Gaias åbne teltdug og urolige publikum, der ikke kunne bestemme sig for hvornår de skulle styrte ned mod Arena og Charlie XCX&#39s hypede sceneshow, var skiftet ud med det øreformede Trabendo i Paris. Hvor symbolsk! 43 strenge var reduceret til ML Buchs syvstrengede Stratocaster og det synes heller ikke som om Buchs ellers karakteristiske skeletbuks, der vækker associationer til Phoebe Bridgers og The Cure, havde fået genvalg. Udlagt således kunne koncerten hurtigt lyde som en fattig version af junioptrædenen, men det var dog bestemt ikke tilfældet. Fra scenens mørke, kun oplyst af spinkle støvede lyskegler, voksede Buchs distinkte guitarriffs fra pladerne Skinned (2021) og Suntub (2023) sig til store immersive lydlandskaber som inviterede til fortabelse. Denne aften tilbød ML Buch os den flodmunding og varme vandpyt hun så forundret synger om på nummeret River Mouth:
    </p>
    <p>
        <i>“Don't you need a river mouth<br>
        A warm puddle<br>
        Someone<br>
        To pour yourself into?”</i>
    </p>
    <p>
    I løbet af 45 intense minutter fremførte ML Buch elegante kærlighedssange, der kunne gøre <i>112 for knuste hjerter</i> og Jytte Vikkelsøs weekendanalyser overflødige. Lyt blot til titlerne <i>I Feel Like Giving Your Things, Can&#39t Get Over You With You</i> og min personlige favorit Working it out med den vidunderlige blide verselinje  “My body can care for another”. Foruden at repræsentere kærlighedens ædle arbejdsraseri og trodsighed, peger titlen på sidstnævnte single og koncertens afslutningsnummer, også tilbage på ML Buchs egen kreative proces. Til mediet Crack udtalte hun således, at arbejdet med hendes musik godt må være bøvlet. Man må godt arbejde lidt for det. ML Buchs bøvl med seneste album tog fem år og bestod blandt andet af endeløse køreture på Vestsjælland i hendes ikke nærmere specificerede Peugeot SUV (hvem ved, måske er hun den heldige ejer af årets danske bil 2017—en Peugeot 3008), hvor hun har optaget en del af albummets vokaler. Med lyddemoer over stereoanlægget skulle linjerne “Today I move in jagged lines, I just wanna waste my time” fra nummeret <i>Flames Shards</i> goo angiveligt også være opstået midt på de danske landeveje. Hvem skulle have troet, at denne smukke sang udsprang fra to hænder på et læderrat? Der synes da også temmelig langt mellem en vestsjællandsk vejbane og ML Buchs legende og svævende kompositioner denne lørdag aften. Bøvlen er væk og i luften hænger kun bølgerne fra Buchs små mesterværker. Jeg forestiller mig, at hun kom igennem bøvlen ligesom producer og bandmedlem af Blaue Blume, Søren Buhl, der i det anbefalesværdige P6-beat program <i>Mon Amie Complexe</i> fortæller, hvorledes en kunstnerisk krise med dens tvivl og eksistentielle usikkerhed skal arbejdes igennem—<i>workes out</i>. Dette er ikke skrevet for at insinuere, at ML Buch slår et slag for en Mette Frederiksensk arbejdsmoral. Det er blot for at sige, at hvis bøvl kan blive så smukt som ML Buchs var i aften, så lad os da alle bøvle lidt mere.
        <span class="colored-square">&#x25A0;</span>
    </p>
    
</section>