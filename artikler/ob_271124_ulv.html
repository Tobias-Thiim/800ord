<section data-category="kultur">
    <h2>De lange sætningers litteraturhistorie</h2>
    <h4>Nøgleord: Kultur | Antal ord: 699</h4>
    <h4>Oliver Svejdal Bernsen | 05-12-2024</h4>
    <p>Der findes lange sætninger, og så der findes der laaaange sætninger—sidelange, kapitellange, boglange, ja, endda så lange at de kan vare en hel septologi uden et punktum. Fra Homers sidelange beskrivelse af Achilleus&#39 skjold, over Joyces ustoppelige <i>stream of consciousness</i>, til Gabriel Garcia Marquez&#39 <i>Patriarkens efterår</i> hvis lange sætninger giver følelsen af at den skrækkelige diktators liv aldrig vil få en ende. Og det er netop det der sker når man læser Marquez. Midt i de lange kringlede sætninger begynder man at drømme om, om der ikke snart vil vise sig bare et lille bitte punktum, et lille hvilepunkt hvor man kan få fred. Fri os fra de lange sætningers vold, siger man. Og på den måde ligner følelsen <i>af</i> værket følelsen <i>i</i> værket, og for et kort øjeblik smelter virkeligheden og fiktionen sammen.
    </p>
    <p> 
    Man kan således begynde at se konturerne til tegningen af »de lange sætningers« litteraturhistorie. En litteraturhistorie hvor vi umuligt kan komme uden om ungarske Laszlo Krasznahorkai, den tidligere Man Booker Prize-vinder, som lykkeligvis bliver udgivet på det lille danske kvalitetsforlag Sisyfos, der nu i alt har udgivet tre af hans bøger i blændende danske oversættelser. Først udgav de to bøger fra 1980&#39erne: <i>Modstandens melankoli</i>, der på mange måder tæller som hans hovedværk, og <i>Satantango</i>, hans fænomenale debut(!)værk. Og nu altså den korte roman eller lange novelle <i>Den sidste ulv</i>, der udkom på ungarsk i 2016.
    </p>
    <p> 
    Her er vi, samtidigt, på en bar i Berlin og i en udørk i Spanien der har brug for en fortælling til at promovere sig selv. Og vi er, og det er det vilde, underlagt én lang ubrudt sætning der kan få os fra samtalen med bartenderen i baren til en hæsblæsende <i>off road</i> køretur et sted i en spansk skov.
</p>
<p>  
    Historien bliver fortalt af en afdanket litteraturprofessor der bruger sine dage på den lokale bar, hvor han skiftevis underholder og irriterer den ungarske bartender, indtil han går sig en kort runde i området for så at vende tilbage til baren og gentage. Men efter modtagelsen af en invitation fra den lidet kendte spanske egn Expenditura spalter historien sig i to, og selvom han stadig sidder på baren og fortæller, er vi også med når vores litteratur-professor bliver kongeligt modtaget, indlogeret på et fint hotel, får sig både en tolk og chauffør, og betvivler om han nogensinde vil finde den historie han er bestilt til at skrive ned. Det lykkes ham på en måde, da han opfanger historien om at den sidste ulv i området blev skudt i 1983, men så vil jeg heller ikke afsløre mere, selvom jeg ikke mener at det er den beskedne handling, der gør læseoplevelsen helt særlig.
</p>
<p>  
    Den findes nemlig i værkets form, der på samme tid er så veltempereret, at man flyver hen over teksten—jeg vil næsten gå så langt som til at kalde det en vaskeægte <i>page turner</i>—og så legende og eksperimenterende, at man ikke kan forudsige noget som helst. Krasznahorkais prosa slipper ikke taget i sin læser før vi når til det afsluttende punktum, åndedrætsbesværede men dog saliggjorte. Og det der adskiller denne lange sætning fra eksempelvis Jon Fosses, der som bekendt er en noget længere lang sætning, er at jeg ikke én gang tænkte at "ja, okay, den eneste grund til at der ikke er et punktum her er, at du ikke har trykket på den knap på tastaturet." Hos Fosse er der jo både linjeskift, replikskifte og den slags, og jeg synes når jeg er i det ikke så gavmilde hjørne, at påstanden om at Fosses septologi føles som ét langt åndedrag er en smule forceret. Anderledes har jeg det med <i> Den sidste ulv</i> der kan læses på under en time (uden tissepause, med andre ord), og som vitterligt føles som et langt åndedrag.
</p>
<p>  
    Vi sidder der på baren sammen med den afdankede professor og den skiftevis vrantne og venlige bartender og får fortalt historien om en tur til Expenditura der gik både over og under al forventning, som om at virkeligheden og fiktionen i den lange sætnings fastholdelse af vores opmærksomhed og omslutning af vores bevidsthed et kort øjeblik smelter sammen, som om følelsen <i>af</i> værket og følelsen <i>i</i> værket bliver én. Dét er stærk prosa!
   
        <span class="colored-square">&#x25A0;</span>
    </p>
    <h5>
        Laszlo Krasznahorkai,<br>
        <i>Den sidste ulv</i>, Forlaget Sisyfos, <br>
        85 sider, 169 kr.
    </h5>
    
</section>